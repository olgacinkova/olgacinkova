---
title: "Lítice, Romeo a smysl všeho"
category: Králíci
---

### esej o románu Markéta Lazarová

Hrdopýšek, zlolajník, lítice, proklatec, sudlice. Kdo zná význam všech těchto slov, nechť hodí
kamenem. Takto si Vladislav Vančura pohrává se čtenářem Markéty Lazarové (1931). Těžko
říci, která slova jsou historického původu a která si Vančura prostě vymyslel. Právě Vančurova
ohromující slovní zásoba činí Markétu Lazarovou tak výjimečným dílem. Bez svého
jazykového umu by Vančura učinil tento kratičký román průměrnou pohádkou. Slova
v případě Markéty Lazarové fungují jako okna do duší postav, jako sondy do mozku autora.
Kvůli jazykové květnatosti by člověk předpokládal, že Vančurův román bude rozvleklý a
zbytečně pompézní. Opak je pravdou a Vančurovi se podařilo vydestilovat ten pravý nápoj
historizující prózy.

Záměrně nepoužívám slovo historická. Dle mého názoru Markétě Lazarové sedí spíš
pojmenování historizující než historická próza, protože v literatuře máme tak jako
v architektuře historizující styly, které nenapodobují historii, nýbrž se jí inspirují a přetváří ji
tak, aby lahodila oku současného člověka. Takto se popasoval Vančura se středověkem.
Nevíme, kdy se Markéta Lazarová odehrává, víme jen, že poblíž Boleslavi. Pozorný čtenář
spočítá všechny historické reálie, ale stejně nepřijde na to, do jakého roku by mohl být román
zasazen. Na časových údajích zkrátka nesejde. Jde o vztahy, pocity, prožitky. V tomto ohledu
Markéta Lazarová silně připomíná senzaci doby pandemie seriál Bridgerton (Netflix, 2020).
Seriál se věnuje převážně vztahové problematice. Citově vypjatými dialogy připomíná Ulici
(TV Nova, 2005), milostnými scénami spíše mládeži nepřístupnou Hru o trůny (HBO, 2011).
Obyvatelé panství Bridgerton spokojeně žijí své aristokratické životy začátku 19. století, ale
historikové nad nimi úpí. V Bridgertonu nepotkáte žádné historické osobnosti. Bridgerton
nezasahují války. Bridgerton plave kdesi v pestrobarevném časoprostoru v romantických
kulisách empírových zámků a svěžích luk, posetých perníkovými chaloupkami. Markéta
Lazarová se brodí bahnem českého středověku, stejně lhostejně k historickým okolnostem
jako obyvatelé panství Bridgerton upíjejí čaj pod věčným poledním sluncem.

Vančura zkrátka neměl sebemenší ambici Markétu Lazarovou zasadit do dějin. V tom tkví síla
tohoto románu. Můžeme se plně soustředit na příběh Markéty a loupežníků a nemusíme se
pozastavovat nad nějakými husitskými válkami. Nerušeně se ponoříme do příběhu tak
vzdáleného, přitom tak lidského a blízkého. Však milenci stiženi osudem na nás zabírají už od
nepaměti. Vzpomeňme si na Orfea a Eurydiké, na Romea a Julii. Tedy spíše na toho Romea a
Julii. Capuleti a Montekové. Kozlíci a Lazarové. Znepřátelené rody.

Mikoláš a Markéta nejsou však jako Romeo a Julie. Trpí, ale nejsou pasivní. Nezemřou pro
sebe navzájem. Mikoláš je zabit, ale Markéta musí nést břemeno života bez něj s vědomím,
že porodí jeho děti. Na tom není nic romantického. Mikoláš neumírá elegantně jako Romeo.
Mikoláš nemá k dispozici žádnou ampulku s jedem, musí na šibenici. Markéta pláče a naříká,
ale nevytasí dýku jako Julie. Rozhodne se pokračovat ve smutném životě bez svého milence.
Nevzdá se. Mikoláš je sveřepý buldok, Markéta neúnavná klisna. Nejsou to slavíci, jemní
angorští králíčči jako Romeo a Julie. Jsou to pořádní Češi. Takoví Češi, které mají rádi Poláci.
Nezlomní Češi, kteří neohnou hřbet. Češi, kteří si vždycky najdou nějakou cestu, nějakou
prasklinu v dlažbě kterou prorostou a na jaře vypučí, zavoní po lípě.

Markéta je divoká. Ne jako aristokratická Julie. Je to loupežnice, byť byla svým otcem
předurčena pro klášter. Alexandra, milenka Němce Kristiána, je ještě divočejší. Slovo obušek
se v románu vyskytuje většinou vedle jejího jména. Je to drsná žena, vychovaná v drsném
prostředí. Jak Markéta, tak Alexandra značně připomínají severské ženy. Valkýry, panny
Ódinovy. Severská mytologie se vyznačuje tlupami silných, nezávislých žen, které se nebojí
postavit krutému životu. Mnohdy jsou k tomu i neskutečně krásné tak jako Markéta. Markéta
by si určitě dobře rozuměla s Freyjou, nádhernou bohyní plodnosti a celkově všeho krásného
a milovaného. Alexandra by se dala jistě do řeči s Hel, královnou Helheimu, říše mrtvých,
která tak jako Alexandra rozhoduje nad životem a smrtí mnohých mužů.

Již víme, nebo spíše můžeme tušit, co inspirovalo Vančurovu Markétu Lazarovou. Můžeme si
však být jisti, že Vančura svým dílem ovlivnil celé generace spisovatelů těchto „historizujících“
románů. Vzpomeňme si na Poláka Sapkowskeho a jeho nesmírně úspěšnou sérii románů
Zaklínač (1993-2013). Sapkowski se s nějakými historickými souvislostmi nemaže, dokonce si
do příběhu na rozdíl od Vančury přidal nadpřirozené prvky a mnoho čarodějných potvor.
Podstata zůstává však stejná. Vztahy. Emoce. Složitá rozhodnutí. Tomu všemu se věnuje jak
Vančura, tak Sapkowski. Přiznejme si, že barvité kulisy jejich románů mohou podstatu
příběhů poněkud zakrýt, ale jakmile se tento nátěr oloupe, začíná na nás prosvítat
existenciální próza.

Postavy v Markétě Lazarové a v Zaklínači řeší stejné problémy jako řešíme my teď a jako řeší
lidé od počátku času. Všichni chceme vědět, pro co se vyplatí žít. Láska nebo víra? Neřest
nebo ctnost? Milenec nebo rodina? A nelze to nějak zkombinovat? Odpovědi na tyto po
staletí nezodpovězené otázky nenašel ani Vančura ani Sapkowski. Odpovědi na tyto otázky se
nikde nedočteme. Přesto nám romány jako Markéta Lazarová dodávají určitou naději. Na
existenciální otázky totiž nejsme sami. Odpovědi na takové otázky hledal nejen Sartre, ale i
zaklínač Geralt a Markéta. Budeme to řešit i my a oni hrdinové nám v tom mohou pomoci a
inspirovat nás. Díky nim se můžeme zamyslet nad tím, co máme a co naopak nemáme dělat,
abychom žili smysluplný život. Můžeme se poučit z jejich vítězství i přešlapů. Sice žili v jiné
době a v jiném světě než my, ale přesto máme něco společného. Všichni hledáme smysl toho
všeho. Někdo v lásce či ve víře jako Vačurova Markéta, někdo v náročné práci a
sebeobětování jako Sapkowského Geralt.
